
## Paolo Pileri, DAStU – Politecnico di Milano

Le dinamiche strutturali del consumo di suolo

A fronte degli acclarati consumi di suolo che affliggono il Paese (il recente rapporto ISPRA2015 ha confermato un consumo giornaliero di 55 ettari di suoli agricoli) vi è l’esigenza di far emergere in modo chiaro tutte le cause che concorrono a tale problematicissima situazione, oltrepassando la soglia della rappresentazione dei sintomi, pur importante. Nel corso dell’intervento verranno evidenziati quelli che al momento, grazie a evidenze di ricerca, sono riconosciuti come alcuni dei fattori principali che sono strutturalmente alla base del continuo e inarrestato consumo di suolo nelle forme incontrollabili con cui si manifesta. Si tratta spesso di fattori endemici del sistema italiano e del modello amministrativo con cui è governato il territorio, ma anche della svuotata considerazione culturale e scientifica che il suolo ha oggi nell’agenda pubblica. Sono tutti spunti utili per organizzare una possibile grande strategia di tutela del suolo che non può che essere multilivello e pluridisciplinare. Non solo. Il tema della tutela del suolo è così orizzontale che richiede nuovi principi di riferimenti, nuovi modelli di coordinamento tra livelli di governo, nuove visioni che risolvano il problema della frammentazione e scomposizione amministrativa e nuovi strumenti per portare a conoscenza ai livelli decisionali non solo il problema del consumo, ma degli effetti ambientali e sociali del cambiamento di uso del suolo. L’intervento concluderà mostrando, pur sommariamente, alcune strategie che paesi europei ed extraeuropei hanno scelto per frenare queste emorragie e per riabilitare un’idea di suolo che ne rispetti pienamente il suo status di risorsa e bene comune riconoscendone i benefici che esso genera a partire dalla produzione del 95% del cibo disponibile sulla Terra. Il riscatto del suolo, nell’anno internazionale che la FAO ha fortemente voluto, parte dalla nostra intelligenza e da un diverso sguardo su ciò che sta sotto i nostri piedi, ma ancora troppo poco nella nostra agenda. 
