# CONSUMO DI SUOLO: STRUMENTI PER UN DIALOGO
### Milano 18 luglio.

## Perché un evento sul consumo di suolo ad EXPO?

Fare un evento sul consumo di suolo all'EXPO di Milano sembra quasi una contraddizione. Proprio per questo potrebbe invece essere il luogo metaforicamente adatto in cui affrontare in modo aperto e approfondito questo tema così complesso. Lo fermo nella tavola rotonda organizzata il 18 luglio.
E adesso vi spieghiamo perché.

Da dove siamo partiti....

Tra le molte attività che IBIMET Istituto di Biometeorologia e ISAFOM Istituto per i Sistemi agricoli e Forestali del Mediterraneo (organizzatori dell'evento) hanno in essere, lo studio degli usi del suolo riveste particolare importanza metodologica e sperimentale.
Oggi ancor di più in prossimità della possibile emanazione di una legge sul consumo del suolo. L’interesse per la struttura di questa legge, le potenziali implicazioni sugli usi, e in particolare la ricaduta che questa legge avrà in termini di ricerca e conoscenza non potevano non attirare l’attenzione del Consiglio Nazionale delle Ricerche. Attenzione che ha fatto nascere la necessità di un’ampia discussione con tutti i portatori di interesse così da meglio organizzare, e focalizzare, le capacità di indagine su questo fenomeno che coinvolge settori molti ampi di studio e di intervento infrastrutturale.

### Alcune questioni sono per noi fondamentali....

E’ fondamentale che come CNR si discuta, assieme agli esperti che interverranno alla tavola rotonda, del tema chiave della misurabilità dei processi: misurabilità del consumo, misurabilità degli interventi, misurabilità delle situazioni ex-ante ed ex-post così da comprendere i cambiamenti del territorio. Sono questioni molto complesse che necessiteranno di risposte adeguate, da parte del mondo della ricerca in primis.

E’ fondamentale promuovere un approccio multidisciplinare. Affrontiamo la questione essendo ben consapevoli che il tema del consumo di suolo spazia dalle problematiche del paesaggio, a quelle dell’urbanistica sostenibile, a quella delle normative di piano, senza dimenticare la necessità di una definizione di suolo che comprenda le sue proprietà fondamentali. Perché il suolo non è mera superficie. Il suolo è molto di più.

E’ fondamentale il confronto. Confrontarsi innanzitutto su questa proposta di legge che nei fatti inciderà sull’utilizzo del suolo attraverso un insieme di articoli che ne dettaglieranno le modalità, e che inevitabilmente apriranno discussioni in merito ad una economia del suolo, alle trasformazioni storiche, alle relazioni sociali sulle quali la legge opererà.

### In sintesi ...

Per noi l’evento organizzato ad Expo oltre ad essere un’occasione per mostrare alcune metodologie sviluppate da ISAFOM per la gestione del territorio e del suolo, vorremmo che fosse un incontro aperto a quanti hanno a cuore questo tema.
Noi speriamo che diventi un’occasione in cui, insieme agli esperti e agli attori coinvolti, si possano meglio comprendere le dinamiche tecniche che la nuova legge ci imporrà di gestire.
Vorremmo che la tavola rotonda fosse uno spazio per ascoltare e supportare le diverse istanze e dinamiche sociali che scaturiranno dalla legge e che i portatori di interesse sono vivamente invitati a venire ad esporre durante l’evento.

I coordinatori

Teodoro Georgiadis (CNR-IBIMET)

Angelo Basile (CNR-ISAFOM)

Segreteria organizzativa dell'evento: letiziacremonini@libero.it

Seguici su Twitter: @CNRconsumosuolo

Hashtag: #consumodisuolo #consumosuolo
