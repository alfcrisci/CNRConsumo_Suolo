Angelo Basile
Il suolo svolge un ruolo fondamentale in moltissime attività umane comprese quelle legate alla food security per la quale, in particolare in Italia, il problema dell’espansione urbana non controllata rimane non risolto. 
Nel dibattito sul suolo e il suo consumo per urbanizzazione un grande assente è sovente – e paradossalmente – il suolo stesso e i servizi ecosistemici che fornisce.
Il contributo sarà incentrato su come – concretamente - “misurare” il suolo e i servizi che fornisce attraverso strumenti operativi in grado di supportare i tecnici (e non solo) operanti sul territorio ed i decisori con dati oggettivi durante le fasi strategiche di pianificazione territoriale.
Si parte dalla considerazione che i suoli non sono tutti uguali e i servizi che forniscono variano molto nello spazio (e anche nel tempo). La cartografia classica da cui derivare informazioni è uno strumento che oramai mostra tutti i suoi limiti. 
Esiste, però, una strada diversa per la gestione del suolo nella pianificazione territoriale tramite l’utilizzo di un sistema spaziale di supporto alle decisioni (w-sDSS), liberamente accessibile via-web. Il sistema – già completamente operativo in un’area campione (Valle Telesina, 20.000 ha)
– e in via di ultimazione per tutto il territorio italiano – consente in tempo reale di fornire risposte su (i) consumo di suolo (tipologie e dimensioni) in date diverse, (ii) mappature e statistiche sullo sprawl a scala comunale, (iii) mappatura dettagliata della frammentazione (e statistica della frammentazione)
in date diverse, (iv) quantificazione dei servizi ecosistemici (ad es. perdita di funzioni idrologiche, di approvvigionamento di cibo) di possibili nuove urbanizzazioni e/o infrastrutturazioni.
